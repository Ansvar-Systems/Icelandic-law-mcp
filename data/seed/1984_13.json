{
  "id": "13/1984",
  "type": "statute",
  "title": "Lög um framsal sakamanna og aðra aðstoð í sakamálum",
  "status": "in_force",
  "issued_date": "1984-04-17",
  "url": "https://www.althingi.is/lagas/nuna/1984013.html",
  "description": "Tóku gildi 1. júlí 1984.",
  "provisions": [
    {
      "provision_ref": "1",
      "section": "1",
      "content": "[Gildissvið.]\nÞann, sem í erlendu ríki er grunaður, ákærður eða dæmdur fyrir refsiverðan verknað, er heimilt að framselja samkvæmt lögum þessum.\n[Um afhendingu á milli Íslands og aðildarríkja Evrópusambandsins og milli Íslands og annarra norrænna ríkja á manni vegna refsiverðra verknaða á grundvelli handtökuskipunar gilda ákvæði laga um handtöku og afhendingu manna til og frá Íslandi vegna refsiverðra verknaða á grundvelli handtökuskipunar.]\n[Heimilt er að gera samninga við önnur ríki og alþjóðastofnanir um skyldu til framsals og um aðra aðstoð í sakamálum sem og yfirtöku saksóknar með ákveðnum skilyrðum sem þó mega ekki ganga gegn ákvæðum laga þessara.\nFramsal og önnur aðstoð í sakamálum sem og yfirtaka saksóknar er heimil samkvæmt lögum þessum þótt ekki sé það skylt samkvæmt samningi sem Ísland hefur gert þar að lútandi við viðkomandi ríki eða alþjóðastofnun. Um málsmeðferð slíkra mála fer eftir lögum þessum eftir því sem við á. Ríkissaksóknari tekur ákvörðun um hvort verða eigi við beiðni um yfirtöku saksóknar og hvort óska eigi eftir yfirtöku saksóknar erlendis. Fallist ríkissaksóknari á beiðni um yfirtöku saksóknar ákveður ríkissaksóknari hvaða embætti tekur við meðferð málsins.]\nL. 35/2025, 1. gr. L. 51/2016, 43. gr.",
      "metadata": {
        "source_anchor": "G1",
        "section_format": "article"
      }
    }
  ]
}
